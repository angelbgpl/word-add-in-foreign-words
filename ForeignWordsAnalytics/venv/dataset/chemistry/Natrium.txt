Натрият е алкален метал с кристален строеж, с пореден номер 11 и принадлежи на група 1 от периодична система на елементите. Той е мек, пластичен и с метален блясък, по-лек от водата. Предизвиква тежки химически изгаряния при допир. Проявява постоянна първа валентност, а стойността на електроотрицателността му е 1,01. Температурата му на топене е 97,8 °C, а на кипене – 882 °C. Притежава 13 изотопа, от които стабилен е само 23Na, а радиоактивни са 22Na и 24Na. Натрият не се среща свободно в природата, защото е силно активен и взаимодейства с много други елементи и съединения. При контакт с въздуха се самозапалва, затова се съхранява в керосин. Активността му се дължи на това, че атомът му изключително лесно отдава електрони и се превръща в положителен йон. Натрият се използва при синтеза на различни вещества като каучук, багрилото индиго, витамин B12. Приложението му в атомните централи е свързано с добрата му топлопроводимост във втечнено състояние. Използва се и при производството на луминесцентни лампи.
Съединенията на натрия се използват от дълбока древност, но поради голямата му активност е изолиран чак през 1807 г. от Хъмфри Дейви[3] чрез електролиза на натриева основа.