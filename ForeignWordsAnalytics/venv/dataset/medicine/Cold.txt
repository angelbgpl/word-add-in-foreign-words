Грипът (инфлуенца) е инфекциозно заболяване, с което всеки от нас се е сблъсквал повече или по- малко и всеки от нас е прекарвал в по-лека или по-тежка форма.
Грипните вируси се разпространяват по въздушно-капков път - при кашлица, кихане, говор. Вирусите навлизат в носа, гърлото или белия дроб и започват бързо да се размножават в клетките на лигавицата. Възможно е и предаване на вирусите на грипа по контактен път (чрез допир до заразени повърхности). Типичното разпространение на заболяването е характерно за влажните и студени месеци от годината. Грипният вирус се предава по въздушно-капков път между хората – заразяваме се чрез вдишване на аерозолни капки, отделяни при кихане, кашляне или даже по време на разговор. Заразяването може да стане и по индиректен път чрез докосване на устни, нос или очи с ръце, които са били в контакт с предмети, ползвани преди това от болен човек.
Признаци и симптоми
За сезонния грип е характерно внезапното начало с висока температура, кашлица (най-често суха), главоболие, болки по мускули или стави, общо неразположение, възпалено гърло и хрема. Кашлицата може да бъде тежка и да продължи 2 или повече седмици. При повечето заболели температурата и другите оплаквания отзвучават в рамките на седмица. Но грипът може да причини тежко заболяване и дори смърт, особено при хора с висок риск. Времето от заразяването до появата на първите симптоми, т.нар. инкубационен период, е около 2 дни.
Кои хора са изложени на риск?
Годишните грипни епидемии могат да засегнат цялото население, но с най-висок риск от усложнения са децата на възраст под 2 години, възрастните над 65-годишна възраст, бременните жени и хората, които имат отслабена имунна система или страдат от заболявания като хронични сърдечни, белодробни, бъбречни чернодробни или метаболитни (напр. диабет) заболявания.
Честота на сезонната грипна епидемия и тежест на заболеваемостта
Всяка година има грипни заболявания, като годишно боледуват 5 % до 10% от възрастните и 20% до 30% от децата. Грипът може да доведе до хоспитализация и смъртен изход, особено сред високо-рисковите групи от населението. Според данни на Световната здравна организация, всяка година тежките случаи на заболяване от грип са 3-5 млн., като 250 000 – 500 000 от тях са с фатален край.